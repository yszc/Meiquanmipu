<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="en" xml:lang="en">
<head>
    <title>未知</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
 
</head>
  <body class="mp_body">
<h1 class="mp_title" u00024commentu0005bu00027idu00027u0005d="" id="calibre_toc_17">论手</h1>
<p class="mp_main">吴氏澄曰；手有五指指有三节，大指一节隐于大指之内像太极也，共十五节，两手合数共三十节，以像一月三十日。日冬短夏长春秋平，故中指属心主夏独长火也；小指属肾主冬独短水也；食指属肝主春；无名指属肺主秋；肝木肺金；二指等齐春秋早也。大指属脾主土，旺于四季，兼手四德独挡一面，故四指缺其三尚能持物，无大指则无用矣。其相合之妙，不假不借不强制自有天然之巧。其指法惟斫手气入小指外侧，荡手气入后掌，此二手五指并排一片，指尖翻翘，余手俱宜。五指圈措罗列周围，指节勾握如弓，气方擎聚不散。如竖手回勾手，大指与小指相对领气水必合土，天一生水，得地之五而成六也。平阴手平阳手，大指与中指相对领气，火必合土，地二生火，得天之五而成七也。仰邀手大指与食指相对领气木必合土，天三生水，得地之五成八也。阴棚手大指与无名指相对领气，金必合土，地四生金，得天之五而成九也。是金木水火无一可离土也。知此则指之相合有一定不易之理，分毫有错，气即不入矣。至于用法则有九则：直出直回一也，仰上攉挑二也，俯下沉栽三也，外勾分拢四也，内勾抱搂五也，斜攉右上六也，斜劈左下七也，斜领左上八也，斜摔右下九也，四正四隅兼以直出中路，又合乎九宫也。</p>
<p id="calibre_pb_9" class="mp_end"></p>
</body>
</html>